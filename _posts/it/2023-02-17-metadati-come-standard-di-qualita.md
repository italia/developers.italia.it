---
layout: post
title: "Metadati come standard di qualità"
subtitle: "Disponibile la registrazione della community call organizzata da Frictionless Data"
date: 2023-02-17 09:00:00 +0200
tags: developers opendata data dataeconomy transparenza
categories: news
author: Matteo Fortini
nickname: mfortini
image:
locale: it
---
Un unico metadato per tutti i dataset a disposizione. Anche se non è ancora disponibile uno standard per descrivere contemporaneamente i dati e i loro cataloghi di pubblicazione, l’**importanza della metadatazione** è stata al centro della *[community call](https://frictionlessdata.io/blog/2023/02/06/community-call/)* organizzata, lo scorso 26 gennaio, da [Frictionless Data](https://frictionlessdata.io), il *framework open source* pensato per **togliere attrito dal lavoro sui dati**. Un’occasione per ribadire la centralità degli *open data* in Europa e fare il punto sulla **filiera di pubblicazione dei dati aperti** adottata dalla Pubblica Amministrazione italiana ed europea.

**[Guarda la registrazione dell’intervento](https://www.youtube.com/watch?v=sHHRT5ptqbg)** (lingua inglese) su Youtube.

I dati aperti sono fondamentali per **garantire trasparenza e responsabilità**, capire il presente e promuovere un'economia dei dati. Sono però i metadati che abilitano la pubblicazione dei dataset nei cataloghi nazionali ed europei. Ad esempio, i dati sui fondi del PNRR e sul Registro nazionale della popolazione (ANPR) sono stati pubblicati dal Dipartimento su Github con lo **standard italiano DCAT_AP-IT**, un formato obbligatorio per entrare nei cataloghi della UE e utile per comprendere contenuti, temi e licenze. Allo stesso tempo, sono stati inseriti **metadati Frictionless** per descrivere attributi, tipologie di dati e vincoli nel loro utilizzo, informazioni necessarie all'utilizzo dei dati e al controllo della loro qualità.

DCAT_AP-IT e Frictionless **non sono standard alternativi, ma complementari**. Arrivare a un'evoluzione che permetta di inserire tutte le informazioni in un unico contenitore consentirebbe di semplificare la pubblicazione dei dati sia per la loro catalogazione, che per la loro descrizione e qualità. Al momento si tratta ancora di **un lavoro in itinere**, puoi seguire gli aggiornamenti [sui nostri canali Slack](https://slack.developers.italia.it/) oppure contribuire alla [issue aperta su Github](https://github.com/frictionlessdata/frictionlessdata.io/issues/551). Ti aspettiamo.

**[Consulta le slide dell’intervento](/assets/images/posts/2023-02-17/Frictionless-Data-e-DCAT.pdf)** (lingua inglese)
