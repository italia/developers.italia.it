---
layout: post
title: "PNRR: aggiornato il catalogo del software della PA"
subtitle: "Nuove opportunità per evidenziare e trovare soluzioni software in riuso utili al rispetto dei requisiti degli avvisi di PA digitale 2026."
date: 2022-07-27 08:00:00 +0200
tags: developers designers catalogodelriuso
categories: news
author: Michela Gabrieli
image: /assets/icons/logo-it.png
locale: it
---
Da oggi, il [catalogo del software della PA](https://developers.italia.it/it/software), ospitato sul sito di Developers Italia, presenta un [nuovo filtro di ricerca](https://developers.italia.it/it/search?pnrr=1), che permette di trovare più agevolmente soluzioni (autocertificate) che concorrono a rispettare i **requisiti** indicati negli avvisi del Piano Nazionale di Ripresa e Resilienza (PNRR) pubblicati su [PA Digitale 2026](https://padigitale2026.gov.it/). Grazie a questo aggiornamento sarà possibile selezionare la soluzione più idonea per ciascuna **Misura del PNRR di Missione 1**, **Componente 1** o per tipologia di **enti beneficiari**.

### Le misure del PNRR

- Misura 1.1: Infrastrutture digitali
- Misura 1.2: Abilitazione e facilitazione migrazione al Cloud
- Misura 1.3.1 PDND: Piattaforma Digitale Nazionale Dati
- Misura 1.3.2: Sportello Digitale Unico
- Misura 1.4.1: Esperienza del Cittadino nei servizi pubblici
- Misura 1.4.2: Accessibilità
- Misura 1.4.3: Adozione PagoPA e app IO
- Misura 1.4.4: Adozione identità digitale
- Misura 1.4.5: Digitalizzazione degli avvisi pubblici
- Misura 1.4.6: MaaS - Mobility as a Service
- Misura 1.5: Cybersecurity
- Misura 1.6: Digitalizzazione grandi amministrazioni centrali
- Misura 1.7.1: Servizio civile digitale
- Misura 1.7.2: Centri di facilitazione digitale

### Enti beneficiari

- Comuni
- Scuole
- Asl
- Enti regionali
- Università
- PA centrali
- Province
- Istituti di ricerca e AFAM
- Altri enti

## L’aggiornamento del catalogo

Developers Italia, in quanto progetto del Dipartimento per la trasformazione digitale e AGID, contribuisce, infatti, alla **Missione 1, Componente 1 del PNRR**, che ha l’obiettivo di trasformare in profondità la Pubblica Amministrazione attraverso una strategia centrata sulla digitalizzazione. 
Nella ricerca di soluzioni che possano concorrere a raggiungere questo obiettivo, va rispettato quanto previsto dal Codice dell’Amministrazione Digitale (Artt. [68](https://docs.italia.it/italia/piano-triennale-ict/codice-amministrazione-digitale-docs/it/v2021-07-30/_rst/capo_VI-articolo_68.html) e [69](https://docs.italia.it/italia/piano-triennale-ict/codice-amministrazione-digitale-docs/it/v2021-07-30/_rst/capo_VI-articolo_69.html)), effettuando una **valutazione comparativa** che deve valutare i software disponibili secondo criteri tecnico economici, dando priorità a quelli a riuso od open source (che si possono trovare nel catalogo di Developers Italia) e motivando una loro eventuale esclusione a favore di soluzioni proprietarie.

Per agevolare questo compito all'interno dei progetti finanziati dal PNRR, Developers Italia ha individuato **alcune informazioni che possono essere inserite nel catalogo grazie al file descrittivo [publiccode.yml](https://yml.publiccode.tools)**, su base volontaria e autocertificata. Il file è utilizzato per la pubblicazione delle [schede di presentazione](https://developers.italia.it/it/search?type=software_reuse&sort_by=release_date&page=0) del [catalogo del riuso](https://developers.italia.it/it/software).

È bene sottolineare che Developers Italia garantisce che i software del catalogo siano open source, ma non fornisce supporto o manutenzione, né assicura che rispondano a specifiche esigenze delle pubbliche amministrazioni. Le informazioni presenti nelle schede sono fornite da chi pubblica il software.

## Maggiori informazioni 

Se hai un software in riuso pubblicato sul catalogo di Developers Italia o intendi pubblicarlo, hai quindi la possibilità di **autocertificare la tua soluzione**. Scopri nella [pagina dedicata](https://developers.italia.it/it/riuso/pubblicazione#istruzioni) quali informazioni devi inserire nel file publiccode.yml e come farlo. Hai bisogno di più informazioni? Scrivici su Slack di Developers Italia nel canale [#reuse](https://developersitalia.slack.com/archives/CJRSS5S9W).
