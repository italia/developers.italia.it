---
layout: post
title: La Commissione europea cerca cacciatori di bug 
subtitle: 200.000 euro messi a disposizione per rafforzare la sicurezza degli applicativi open source  
date: 2022-01-24 09:00:00 +0200
tags: developers opensource
categories: news
author: Francesco Pognante
image: /assets/icons/logo-it.png
locale: it
---
Il 13 gennaio la piattaforma di bug bounty [Intigriti](https://www.intigriti.com/) ha lanciato una nuova caccia ai bug finanziata dalla Commissione europea. La Commissione, per mezzo del suo Open Source Programme Office (EC OSPO) ha messo a disposizione 200.000 euro per **rafforzare la sicurezza dei software open source più usati nell’ambito dei servizi pubblici**.

I software in oggetto sono [LibreOffice](https://developers.italia.it/it/software/tdf-libreoffice-metadata-899fe7), [LEOS](https://joinup.ec.europa.eu/collection/justice-law-and-security/solution/leos-open-source-software-editing-legislation), [Mastodon](https://joinmastodon.org/), [Odoo](https://www.odoo.com/it_IT) e [CryptPad](https://cryptpad.fr/), largamente usati nell’Unione Europea per fornire servizi pubblici ai cittadini. Per chi riesca a scovare bug in una (o più) di queste piattaforme, a disposizione un premio che può arrivare **fino a 5.000 euro**. In aggiunta, un **bonus del 20%** per chi dopo aver trovato il bug, sistema anche il codice.

Tra le potenziali vulnerabilità, i cacciatori di bug potranno concentrarsi su criticità che riguardano fughe di dati personali, horizontal/vertical privilege escalation e SQL injection. I premi più alti spetteranno a coloro che troveranno le vulnerabilità più importanti.  

## Cos’è il European Commission Open Source Programme Office (EC OSPO)

EC OSPO è nato nel 2020 come prima azione concreta della [Open Source Software Strategy for 2020-2023](https://ec.europa.eu/info/departments/informatics/open-source-software-strategy_en). L’ufficio facilita le attività previste dalla strategia ed è lo strumento a disposizione della Commissione per rafforzare una cultura basata sui principi dell’open source. Il piano di azione della Strategia prevede cinque principi: *think  open*, *transform*, *share*, *contribute*, *secure*, *stay in control*.

Vuoi maggiori informazioni? Consulta la [notizia](https://ec.europa.eu/info/news/european-commissions-open-source-programme-office-starts-bug-bounties-2022-jan-19_it) su questa nuova serie di bug bounties sul sito ufficiale della Commissione Europea.
