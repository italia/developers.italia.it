---
layout: post
title: "Verso un’Europa digitale più autonoma e sovrana"
subtitle: "Pubblicata la prima relazione del gruppo di lavoro sui digital commons. Il Dipartimento per la trasformazione digitale partecipa con Developers Italia nel team italiano"
date: 2022-07-01 18:00:00 +0200
tags: developers designers opensource digitalcommons
categories: news
author: Francesco Pognante
image: /assets/icons/logo-it.png
locale: it
---
I componenti del Gruppo di lavoro sui *digital commons* ([task force on digital commons](https://www.diplomatie.gouv.fr/IMG/pdf/declaration_of_the_presidency_european_initiative_for_digital_commons_cle894d85.pdf)), si sono riuniti in occasione dell’Assemblea Digitale che si è tenuta a **Tolosa il 21 e 22 giugno**, sotto la guida della Presidenza di turno francese del Consiglio dell’Ue. In occasione dell’evento, è stato presentata **la prima relazione**, disponibile in rete in lingua inglese: [Towards a sovereign digital infrastructure of commons (PDF)](https://www.diplomatie.gouv.fr/IMG/pdf/report_of_the_european_working_team_on_digital_commons_digital_assembly_june_2022_wnetherlands_cle843dbf.pdf).

La Presidenza francese ha costituito il Gruppo di lavoro nel febbraio 2022 nell’ambito della conferenza [“Building Europe's Digital Sovereignty”](https://presidence-francaise.consilium.europa.eu/en/news/the-building-europe-s-digital-sovereignty-conference/), con il fine di creare un incubatore europeo sui digital commons, promuovere opportunità di finanziamento dedicate e fornire assistenza agli Stati Membri sulle tematiche connesse. L’iniziativa ha il fine ultimo di contribuire efficacemente allo sviluppo e **mettere a frutto il potenziale dei *digital commons* e dell’*open source***. Il Dipartimento per la trasformazione digitale porta l'esperienza di Developers Italia nel team italiano che ha lavorato al rapporto, composto dal Dipartimento per la trasformazione digitale, Ministero dello Sviluppo Economico e Ministero degli affari esteri e della cooperazione internazionale.

I *digital commons* sono degli asset digitali prodotti da una comunità secondo regole condivise, come ad esempio Wikipedia e GNU/Linux. Essi sono definiti commons in quanto mettono a disposizione di tutti risorse collettive, con il fine ultimo di essere un patrimonio a disposizione dell'umanità. Possono essere copiati e migliorati da tutti, senza limitazione e si propongono come alternative alle risorse proprietarie delle grandi multinazionali del digitale. I digital commons rappresentano dunque **una leva essenziale per affermare e rafforzare l'indipendenza dell’Unione Europea** e dei suoi membri dal punto di vista tecnologico ed economico, fornendole strumenti di avanguardia per affrontare le sfide digitali. Inoltre, come stabilito dallo [studio della Commissione Europea del Settembre 2021](https://innovazione.gov.it/notizie/articoli/il-valore-dell-open-source-per-un-europa-digitale-indipendente-e-competitiva/), un investimento importante dell'Unione Europea in queste tecnologie può essere un volano per l'economia del nostro continente.

La relazione sui *digital commons* è il primo risultato del lavoro dei 19 paesi che compongono il Gruppo di lavoro: Germania, Belgio, Croazia, Danimarca, Spagna, Estonia, Finlandia, Irlanda, Italia, Lettonia, Lussemburgo, Malta, Paesi Bassi, Polonia, Portogallo, Repubblica Ceca, Slovenia, Svizzera, e la Commissione europea. Presenta una serie di raccomandazioni in materia di *digital commons* e *open source*, proposte alla Commissione come primo passo in vista di azioni politiche direttamente indirizzate alla creazione di un robusto ecosistema open source europeo. Tra queste: la creazione di uno sportello unico dedicato ai finanziamenti e aiuti pubblici in materia, la creazione di una fondazione europea per i *digital commons* e l’adozione del principio "digital common first" all'interno delle Pubbliche Amministrazioni. L’applicazione del principio permetterà di accordare una preferenza legale al software *open* e adottare i principi open source e open data nello sviluppo di nuovi sistemi.

### Scopri di più e partecipa

- [Scarica la relazione](https://www.diplomatie.gouv.fr/IMG/pdf/report_of_the_european_working_team_on_digital_commons_digital_assembly_june_2022_wnetherlands_cle843dbf.pdf) (disponibile in PDF solo in lingua inglese).

- Vai sul sito del [Governo francese](https://www.diplomatie.gouv.fr/fr/politique-etrangere-de-la-france/diplomatie-numerique/actualites-et-evenements/article/le-rapport-sur-les-communs-numeriques-un-levier-essentiel-pour-la-souverainete) (solo in lingua francese)

- Partecipa alla discussione su [Forum Italia](https://forum.italia.it/) o su [Slack](https://slack.developers.italia.it)
