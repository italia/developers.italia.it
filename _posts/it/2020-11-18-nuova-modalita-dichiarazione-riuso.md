---
layout: post
title: Dichiarazione di riuso, sempre più a portata di clic
subtitle: Disponibili nuove e più semplici modalità di dichiarazione di riuso del software open source per la PA
date:   2020-11-18 10:00:00 +0100
tags: opensource riuso catalogo
categories: news
author: Leonardo Favario
image: /assets/icons/logo-it.png
locale: it
ref:
  en:
redirect_from:
   -
---

Ci siamo messi nei panni di una PA desiderosa di riutilizzare una soluzione
disponibile a [catalogo](https://developers.italia.it/it/software) e abbiamo
cercato di rendere più semplice il processo di dichiarazione di riuso.

## Cosa è la dichiarazione?

La dichiarazione consiste nell’inserire il *nome* e il *codice iPA* del proprio
Ente all’interno della lista delle PA che attualmente stanno utilizzando un
dato software disponibile a catalogo. A partire da ottobre 2020 tutte le
Pubbliche Amministrazioni devono effettuare questa dichiarazione, secondo
quanto previsto dal [Piano Triennale per l’informatica nella Pubblica
Amministrazione](https://docs.italia.it/italia/piano-triennale-ict/pianotriennale-ict-doc/it/2020-2022/capitolo-1-servizi/cosa-devono-fare-le-pa.html).


## Perché è importante fare la dichiarazione?

L’operazione di dichiarazione permette di mettere al corrente l’Ente cedente
di chi stia attualmente utilizzando un determinato prodotto e consentire uno
scambio di informazioni che può **portare alla creazione di una vera e propria
community** intorno al codice open source in oggetto. Non solo, il processo di
dichiarazione agevola il **confronto anche con le altre amministrazioni** che
nel tempo hanno adottato la soluzione e che a loro volta hanno apportato
ulteriori migliorie.
E ancora: un numero considerevole di utilizzatori dello stesso software è un
buon indicatore che permette di garantire maggiore attenzione e cura della
soluzione, anche da parte del Team di Developers Italia, **a vantaggio di
tutti**.

## Come si fa?

Se l’[inserimento di un software in
catalogo](https://developers.italia.it/it/riuso/pubblicazione) prevede una
serie di operazioni tecniche che possono coinvolgere anche il fornitore del
prodotto, la dichiarazione del riuso è invece un’operazione molto più rapida
che può essere effettuata direttamente da un incaricato dell’Ente pubblico.

La dichiarazione può essere effettuata in diversi modi.

Innanzitutto è importante sapere se il software in questione è presente
all’interno del [catalogo di Developers
Italia](https://developers.italia.it/it/software) o meno.

**Nel caso in cui il software fosse presente**, per ogni scheda del catalogo
è disponibile un link, denominato “*La mia amministrazione lo usa*”, che
conduce ad una pagina contenente le istruzioni valide per completare la
dichiarazione.

Se, invece, **il software non dovesse ancora essere presente all’interno
del catalogo** è possibile utilizzare gli strumenti di community messi
a disposizione da Developers Italia per segnalare il riuso. Questi sono
ad esempio il canale [#reuse](https://app.slack.com/client/T6C27AXE0/CJRSS5S9W)
all’interno dello Slack di Developers Italia
oppure la sezione [Software Open Source per la PA
e Riuso](https://forum.italia.it/c/software-open-source-per-la-pa/49) all’interno
del Forum. Qui è possibile iniziare una discussione e il Team di
Developers Italia interverrà tempestivamente per concordare una
soluzione.


**Oggi in 663 casi le amministrazioni sono state virtuose utilizzando
software open source e dichiarando il riuso di almeno una delle 159
soluzioni disponibili a catalogo**. Queste ed altre informazioni sono
sempre consultabili in tempo reale grazie alla
[Dashboard](https://developers.italia.it/it/dashboard) dedicata.

Vuoi scoprire di più? Segui [le
istruzioni](https://developers.italia.it/it/riuso/dichiarazione) passo per
passo e consulta la [FAQ](https://developers.italia.it/it/faq#collapseDiv11)
dedicata.

Il Team Developers Italia
