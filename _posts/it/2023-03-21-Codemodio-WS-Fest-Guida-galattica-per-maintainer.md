---
layout: post
title: "Codemotion Workshop Fest: appuntamento con la Guida intergalattica per Maintainer"
subtitle: "Scopri come gestire in maniera efficace un progetto open source"
date: 2023-03-21 16:00:00 +0200
tags: developers opensource codemotion
categories: news
author: Matteo Vabanesi
image:
locale: it
---
“Non fatevi prendere dal panico”, autostoppisti che volete capire come si gestisce un progetto *open source*. Prendete il vostro asciugamano (anche se non è il 25 maggio) e sintonizzatevi **online martedì 28 marzo**, alle ore 14 della Spirale Ovest della Galassia: è il momento del **Codemotion Workshop Fest**, uno dei principali appuntamenti per tutti quelli che credono che gli orologi digitali siano ancora un’ottima invenzione. Dal ristorante all’ultimo stop dell’universo, **Andrea Stagi**, *open source project leader* dell’equipaggio di **Developers Italia**, presso il Dipartimento per la trasformazione digitale, **presenta la Guida intergalattica per Maintainer**, ovvero come mantenere in maniera efficace un progetto *open source* prima che le ruspe entrino nel vostro giardino.

Un intervento liberamente ispirato a [Douglas Adams](https://it.wikipedia.org/wiki/Douglas_Adams), dove il protagonista, oltre a spiegare il funzionamento del motore a improbabilità infinita, tratterà **la gestione di un progetto open source a partire dalle basi**, utilizzando la piattaforma GitHub e i suoi tool di gestione delle *issue* e delle *pull request*. Gli altri cinque capitoli della trilogia saranno inoltre dedicati a illustrare **le licenze più utilizzate, le linee guida di contribuzione e il Code of Conduct, oltre a vari aspetti legati all’utilizzo del codice e alla creazione di automatismi** per gestire progetti utilizzando le GitHub action, gli hook di Git.

Per entrare a Millyways **i prerequisiti sono la conoscenza base di Git** e dei suoi comandi principali, possedere almeno i fondamenti del linguaggio JavaScript e avere un *account* GitHub per seguire, in caso, i vari passaggi. Le paperelle di gomma sono invece facoltative.

Per maggiori informazioni la risposta è sempre 42, oppure potete consultare [la pagina dell’evento](https://events.hubilo.com/workshop-fest-it-2023/register). Vi aspettiamo, non dimenticate di registrarvi e grazie per il pesce!
