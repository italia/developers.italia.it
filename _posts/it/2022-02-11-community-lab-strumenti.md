---
layout: post
title: "Community lab - gli strumenti per i servizi pubblici digitali"
subtitle: Dal 23 febbraio scopriamo gli strumenti utili per migliorare i servizi pubblici digitali. Si comincia da Git!
date: 2022-02-11 12:00:00 +0200
tags: developers designers git
categories: news
author: Francesco Pognante
image: /assets/icons/logo-it.png
locale: it
---
Partono i **community lab**, la nuova iniziativa per la community dedicata alla condivisione di conoscenze e soluzioni per migliorare i servizi pubblici digitali. I community lab sono dei nuovi laboratori online durante i quali impareremo a usare gli **strumenti utili** a collaborare per **realizzare servizi pubblici digitali efficienti**, usabili e accessibili. Un’idea che nasce dal suggerimento delle persone che hanno partecipato alle community call e ai [corsi formativi](http://eventipa.formez.it/node/328513) condotti lo scorso anno in collaborazione con Developers Italia, [Agid](https://www.agid.gov.it/) e [Formez PA](http://www.formez.it/).

Il primo dei 5 appuntamenti è previsto per il **23 febbraio alle 15:30**. Parleremo dell'uso di **Git**, lo strumento più usato di versionamento del software, e lo faremo raccontando una **storia di riuso**, partendo dal progetto open source **[jconon-template](https://github.com/consiglionazionaledellericerche/cool-jconon-template)**, il template HTML della piattaforma “**[Selezioni Online](https://developers.italia.it/it/software/cnr-consiglionazionaledellericerche-cool-jconon.html)**” rilasciato nel catalogo di Developers Italia dal Consiglio nazionale delle ricerche.

A raccontare questa storia di riuso, dopo un’introduzione al tema di **Marco Spasiano** (Consiglio nazionale delle ricerche), sarà **Glauco Rampogna** (Comune di Preganziol). Glauco ci parlerà di quali sono le azioni richieste al fine di personalizzare un software e spiegherà come utilizzare Git per contribuire attivamente ad un progetto open source. L’incontro sarà quindi l’occasione per **condividere i comandi fondamentali di Git**, scoprirne i benefici e conoscere quali innovazioni lo strumento introduce nel lavoro quotidiano di chi sviluppa.

L’appuntamento è per tutti coloro che non hanno mai usato Git, oppure che lo usano ormai da tempo ma che hanno voglia di confrontarsi, offrire consigli e condividere esperienze vissute, per una gestione agevole del ciclo di vita di un software, grazie a Git.

Per partecipare **[registrati](https://mobilizon.it/events/37087072-8f93-4b55-9d6f-960c584509a4) al primo community lab!**
