---
layout: post
title: "Developers Italia a Stoccolma per fare il punto sul futuro digitale dell’Europa"
subtitle: "Publiccode.yml, verso uno standard europeo nella condivisione software"
date: 2023-05-29 16:00:00 +0200
tags: developers opensource riuso catalogo europa
categories: news
author: Matteo Vabanesi
image:
locale: it
---
Per un’Europa digitale, sovrana e competitiva: lo scorso aprile Developers Italia ha partecipato a una conferenza, a Stoccolma, in Svezia, sull'**importanza delle tecnologie open source** per il futuro digitale condiviso dell'Europa. Un appuntamento, organizzato da OpenForum Europe, la Swedish Internet Foundation, NOSAD, Open Source Sweden, Red Hat e la Foundation for Public Code, che ha visto la partecipazione dei principali attori europei del settore.

Tra i vari momenti in cartellone, Fabio Bonelli, _software engineer_ del team di Developers Italia, e Jonas Södergren, membro di [NOSAD](https://nosad.se/), la rete di collaborazione sulle risorse digitali del governo svedese, hanno tenuto il workshop "A European Open Source Catalogue for the Public Sector", un’intervento che ha esplorato la **necessità di un catalogo di applicazioni open source a livello europeo** per le amministrazioni pubbliche oltre che di strumenti e standard comuni per costruirlo, come _publiccode.yml_. Un vantaggio in termini di efficienza e impiego delle risorse, che permette di evitare il problema del continuo ricorso alla ricostruzione di applicazioni nei vari paesi dell'UE, processo sia dispersivo sia costoso. 

Durante il workshop, Fabio ha presentato la struttura del Catalogo italiano, mentre Jonas ha illustrato quella del Catalogo svedese ([offentligkod.se](https://offentligkod.se/)), discutendo su possibili punti di incontro e sul riuso dei formati per creare una base comune. Un ulteriore contributo al dibattito europeo sul ruolo dell'open source nel settore pubblico, per **condividere l’innovazione digitale fra tutti i Paesi europei**.

Per approfondire, consulta le slide dell'intervento sul Catalogo italiano e quelle sul [Catalogo svedese](https://gitlab.com/open-data-knowledge-sharing/katalogen/-/blob/master/docs/offentligkod-workshop-20230418-v1.pdf)
