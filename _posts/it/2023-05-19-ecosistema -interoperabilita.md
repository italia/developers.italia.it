---
layout: post
title: "Tutto quello che avreste voluto sapere sull’ecosistema interoperabilità"
subtitle: "Una nuova sezione del sito di Developers Italia a supporto dello scambio dati tra amministrazioni"
date: 2023-05-19 11:00:00 +0200
tags: developers interoperabilita api 
categories: news
author: Matteo Vabanesi
image:
locale: it
---
Da oggi scambiare dati e informazioni è più semplice: grazie alla [nuova sezione pubblicata sul sito di Developers Italia](https://next.developers.italia.it/it/interoperabilita/), per la prima volta vengono presentate in maniera unitaria tutte le componenti dell’**ecosistema interoperabilità**. Una _landing_ dove gli elementi che concorrono a definire l’esperienza di utenti, funzionari e sviluppatori sono messi in relazione, restituendo una **visione d’insieme** e l’accesso alle singole risorse.

L’ecosistema interoperabilità **si compone della Piattaforma Digitale Nazionale Dati (PDND), del Catalogo API e di Schema**, il catalogo nazionale della semantica dei dati (NDC, National Data Catalog). La sezione presenta inoltre i **riferimenti tecnici e normativi** per integrare e realizzare API interoperabili, a partire dalle Linee guida emanate da Agid e dal Validatore sintattico che ne garantisce la correttezza formale.

Insieme alla nuova landing, è stata aggiornata anche [la pagina di presentazione della piattaforma PDND](https://developers.italia.it/it/pdnd/#resources), dove è possibile trovare anche una serie di **tutorial video** che ne illustrano il funzionamento. Entrambe le pagine forniscono, infine, anche l’accesso a canali di supporto, ai link diretti per interagire con la community dei developers e ai contatti ufficiali di assistenza di tutti i tasselli dell’ecosistema. 
