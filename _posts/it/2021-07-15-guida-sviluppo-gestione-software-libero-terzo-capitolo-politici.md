---
layout: post
title: "“Guida allo sviluppo e gestione di software libero”: disponibile il capitolo dedicato ai responsabili politici"
subtitle: Il nuovo capitolo in consultazione illustra ai decisori l’importanza di adottare soluzioni open source
date: 2021-07-15 10:00:00 +0200
tags: developers opensource guide pa consultazione
categories: news
author: Francesco Pognante
image: /assets/icons/logo-it.png
locale: it
---

Developers Italia pubblica oggi un nuovo capitolo della [**Guida allo sviluppo e gestione di software libero**](https://docs.italia.it/italia/developers-italia/guida-sviluppo-gestione-software-libero/it/stabile/index.html), il documento dedicato a tecnici, amministratori, e decisori pubblici che ha l’obiettivo di supportare la creazione e l'utilizzo di **software libero nella sfera pubblica** e realizzare appieno i vantaggi del modello di sviluppo aperto. La guida contiene indicazioni e consigli pratici su come gestire e sviluppare correttamente il software in modo aperto e una raccolta di buone pratiche e riferimenti a risorse esterne utili allo sviluppo di software sicuro e accessibile. **Il documento è in consultazione, quindi aperto a commenti e suggerimenti da parte di tutti.**
Dopo il [capitolo dedicato agli sviluppatori](https://docs.italia.it/italia/developers-italia/guida-sviluppo-gestione-software-libero/it/stabile/sviluppatori.html), e quello [dedicato ai responsabili delle amministrazioni pubbliche](https://developers.italia.it/it/news/2021/04/15/pubblicata-seconda-parte-guida-software-libero), il capitolo in uscita oggi è rivolto ai **[responsabili politici](https://docs.italia.it/italia/developers-italia/guida-sviluppo-gestione-software-libero/it/stabile/responsabili-politici.html)**, ovvero ai soggetti coinvolti nella **definizione delle politiche e delle regole** che vengono applicate nello sviluppo di servizi e soluzioni software per la pubblica amministrazione.

## Perché i responsabili politici?
Le politiche pubbliche definite democraticamente, nella pratica, sono tradotte in norme, ovvero in “codice legale” che deve essere reso trasparente a tutte le cittadine e i cittadini. Idealmente, tali norme dovrebbero regolare, assieme ai vari aspetti della vita pubblica, anche il software che viene usato per erogare i servizi pubblici.
Come prescritto nel Codice dell'Amministrazione Digitale, il software creato dalla pubblica amministrazione deve essere **esclusivamente _open source_**, in modo da costituire un bene comune di tutto il Paese, creare un ecosistema di riuso virtuoso che supporta l'economia del territorio e massimizzare l'impatto degli investimenti della Pubblica Amministrazione.
Partendo da questo importante presupposto, il capitolo illustra quindi i **vantaggi di gestire correttamente il software _open source_**, nonché i suoi requisiti di trasparenza, responsabilità e verificabilità a chi si occupa di definire le norme.

## Uno strumento utile per le politiche pubbliche sul software

Una volta fatta luce su questi punti fondamentali, il capitolo spiega ai responsabili politici **cosa vuol dire gestire un software open** nel suo ciclo di vita, come coinvolgere attori terzi, gestire la governance, e creare accordi che vadano a beneficio di tutti.

Non meno importante, il capitolo contiene una serie di **azioni concrete** che i responsabili politici possono mettere in atto per implementare e mantenere correttamente l’uso di soluzioni _open source_ nella sfera dei servizi pubblici e della vita pubblica.

## Approfondisci
Sei un responsabile politico e vuoi saperne di più su come implementare l’uso di soluzioni _open source_? Oppure, lavori nel settore e vuoi informarti meglio?
[Scopri la guida su Docs Italia](https://docs.italia.it/italia/developers-italia/guida-sviluppo-gestione-software-libero/it/stabile/index.html) e discutine con [la community su Forum Italia](https://forum.italia.it/c/software-open-source-per-la-pa/49).
## Contribuisci alla guida
La guida stessa messa a disposizione da Developers Italia è, ovviamente, _open source_. Se lo desideri, puoi quindi **contribuire con suggerimenti e richieste**, anche in forma di [Pull Request](https://github.com/italia/guida-sviluppo-gestione-software-libero).
