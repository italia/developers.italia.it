---
layout: post
title: "Buone API per buoni servizi"
subtitle: Nella community call del 27 ottobre conosceremo l’esperienza di chi ha sviluppato servizi significativi in ambito pubblico basati su API
date: 2021-10-15 14:00:00 +0200
tags: developers opensource interoperabilita
categories: news
author: Matteo Fortini
image: /assets/icons/logo-it.png
locale: it
---
È tempo di segnare in agenda il prossimo appuntamento con la community. Il **27 ottobre dalle ore 15.30 alle 17.00** la community di Designers Italia e Developers Italia si confronterà in merito a buoni **esempi di servizi pubblici sviluppati attraverso API**.  

Ti stai chiedendo che cosa sono le API? Le **Application Programming Interface** sono interfacce per la programmazione di applicazioni che permettono di condividere dati e servizi in sicurezza e in modo efficiente tra realtà diverse, a vantaggio dell’utente finale. Abilitano quindi l’**interoperabilità**, essenziale all’interno della Pubblica Amministrazione per facilitare lo scambio di informazioni e dati, evitando duplicazioni, nel rispetto del principio europeo “[Once only](https://ec.europa.eu/cefdigital/wiki/display/CEFDIGITAL/Once+Only+Principle){:target="_blank"}". Per supportare questo processo virtuoso nasce “[OpenAPI Checker](https://medium.com/@Developers_Italia/openapi-checker-il-verificatore-delle-interfacce-digitali-api-1d50b978c8c5){:target="_blank"}”, uno strumento automatico open source che serve a correggere gli errori più diffusi nella fase di progettazione di un'API.

Il 27 ottobre avremo il piacere di conoscere e ascoltare l’esperienza di chi, sul campo, ha sviluppato servizi significativi basati su API nell’ambito della gestione del **territorio**, della **cultura** e del **turismo** e che rispettano il [modello di interoperabilità](https://www.agid.gov.it/it/infrastrutture/sistema-pubblico-connettivita/il-nuovo-modello-interoperabilita){:target="_blank"}, definito da Agid in collaborazione con il Dipartimento per la trasformazione digitale e Developers Italia.  Ma non solo: parleremo anche con chi ha progettato **interi ecosistemi** a supporto di grandi eventi o servizi per la gestione dell’**emergenza sanitaria**. 

L’incontro si rivolge in particolare a **sviluppatori e funzionari delle PA**, ai loro fornitori e in house, ma anche a RTD e responsabili dei Sistemi Informativi delle PA centrali e locali. In generale, a tutti coloro che sono coinvolti nella progettazione e realizzazione di servizi e software pubblici e privati interoperabili.

**[Registrati all’evento](https://mobilizon.it/events/6ec9dd7f-0786-468e-8c67-c336634a2825){:target="_blank"} per partecipare. Ti aspettiamo il 27 ottobre!**

I Team di Developers Italia e Designers Italia
