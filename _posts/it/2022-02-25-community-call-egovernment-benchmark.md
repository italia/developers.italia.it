---
layout: post
title: "Community Call: eGovernment Benchmark"
subtitle: "Dall’Europa, i criteri minimi di qualità dei servizi pubblici digitali: ne parliamo il 9 marzo"
date: 2022-02-25 12:00:00 +0200
tags: developers designers egovernment
categories: news
author: Michela Gabrieli
nickname: michela
image: /assets/icons/logo-it.png
locale: it
---

Nella prossima community call di Developers Italia e Designers Italia del **9 marzo** alzeremo un po' lo sguardo dai kit di progettazione e dalle righe di codice per discutere dell’[eGoverment Action Plan Benchmark](https://digital-strategy.ec.europa.eu/en/policies/egovernment-action-plan). Di cosa si tratta? L’***eGovernment Benchmark*** è un importante parametro europeo che valuta l’integrazione e la presenza di alcune caratteristiche peculiari dei servizi digitali pubblici per verificarne affidabilità, efficienza ed efficacia per gli utenti. La Commissione Europea ogni anno effettua test su un campione di servizi, nazionali e locali, e stila una classifica dei paesi più virtuosi.

Nel farlo utilizza una [metodologia](https://op.europa.eu/it/publication-detail/-/publication/333fe21f-4372-11ec-89db-01aa75ed71a1/language-it) basata su un set di indicatori e sottoindicatori: la centralità dell’utente, la trasparenza, la mobilità transfrontaliera e i fattori chiave abilitanti, ossia le pre-condizioni tecniche per la fornitura dei servizi digitali. Al fine di valutare tutti gli indicatori, l’*eGovernment Benchmark* utilizza i cosiddetti “mystery shoppers”, cittadini europei che, a seguito di specifica formazione, e sulla base di un sistema di criteri predefiniti, valutano la qualità dei servizi digitali disponibili in ogni stato membro comportandosi esattamente come potenziali utenti.

Purtroppo l’Italia, nella classifica europea, si posiziona al di sotto della media dei paesi Ue e della media Europea allargata ai paesi partecipanti all’esercizio del Benchmark (EU27+) per le categorie di servizi misurati (life events) nel 2020. Perché questo succede? E quali sono le 10 azioni più semplici e più efficaci da cui partire per migliorare i servizi digitali e il posizionamento del nostro Paese? Quali soluzioni sono state messe in atto per affrontare questa sfida nel territorio?

Lo scopriremo il prossimo **9 marzo alle ore 15.30** attraverso la testimonianza dei nostri ospiti:

- **Daniela Battisti**, Responsabile Relazioni internazionali, Dipartimento per la trasformazione digitale
- **Dimitri Tartari**, Responsabile Agenda Digitale dell'Emilia-Romagna nel Gabinetto del Presidente e referente tecnico della Commissione Innovazione Tecnologica
- **Luca De Pietro**, Direttore Strategia ICT, Agenda digitale e sistemi di comunicazione, Regione del Veneto

**[Registrati all’evento](https://mobilizon.it/events/a2a10f4e-9f94-4a84-9b11-d8ed0c88144e)** per partecipare. Ti aspettiamo!
