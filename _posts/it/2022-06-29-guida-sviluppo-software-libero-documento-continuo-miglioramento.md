---
layout: post
title: "Guida allo sviluppo e gestione di software libero: un documento in continuo miglioramento"
subtitle: "Un ringraziamento a tutti coloro che hanno contribuito con suggerimenti e precisazioni"
date: 2022-06-29 14:00:00 +0200
tags: developers designers softwarelibero
categories: news
author: Riccardo Iaconelli
image: /assets/icons/logo-it.png
locale: it
---
La **Guida allo sviluppo e gestione del software libero**, [pubblicata su Docs Italia](https://docs.italia.it/italia/developers-italia/guida-sviluppo-gestione-software-libero), è un **documento basato sui contributi della community e in continuo miglioramento**, nel pieno rispetto della filosofia Open Source di cui Developers Italia si fa portavoce. Si tratta di una raccolta di buone pratiche utili a supportare le amministrazioni pubbliche nello sviluppo e gestione del software e delle politiche a esso connesse.

Dopo aver [dato annuncio](https://developers.italia.it/it/news/2022/04/05/guida-software-libero) della prima pubblicazione, abbiamo ricevuto **diversi suggerimenti e proposte di miglioramenti** da parte della community ed esperti del settore, che ci hanno dato modo di arricchire i contenuti della guida e di correggere alcune imprecisioni.  
I membri della community che hanno suggerito migliorie ci hanno aiutato per esempio a rendere il linguaggio meno ostico per non addetti ai lavori, ad essere più attenti e coerenti nell’uso del genere e a chiarire alcune scelte lessicali (ad esempio definendo le sottili differenze che esistono tra i termini software libero, open source e sviluppo aperto). 

Vogliamo quindi fare un **ringraziamento collettivo a tutti coloro che hanno dedicato del tempo** e messo le loro competenze al servizio di questo importante documento pubblico che speriamo possa essere utile a tutti coloro che si occupano dello sviluppo e della gestione del software nella PA e per la PA. 

Soddisfatti dei miglioramenti apportati alla guida, siamo consapevoli del fatto che **non si tratta (e probabilmente non si tratterà mai) di una pubblicazione definitiva, ma di un documento in continua evoluzione**, che potrà essere costantemente integrato e migliorato grazie al contributo di tutti. Del resto la logica del software libero, e più in generale del governo aperto, prevede esattamente questo: la possibilità di intervenire in modo costruttivo da parte di chi possiede le competenze necessarie. 

### Vuoi contribuire alla guida?  

Come già detto, la guida è in continua evoluzione e i contributi sono sempre benvenuti. Accettiamo anche nuovi capitoli o nuovi allegati relativi a nuovi strumenti o nuove tecniche di gestione del software libero. Per chi volesse inviare segnalazioni e proposte, è possibile e preferibile [inviare una pull request su GitHub](https://github.com/italia/guida-sviluppo-gestione-software-libero) con i propri cambiamenti, perché siano più facilmente integrati, o in alternativa aprire una issue spiegando cosa si vorrebbe aggiungere o cambiare. L'ultima versione della guida sarà sempre disponibile a [questo link](https://docs.italia.it/italia/developers-italia/guida-sviluppo-gestione-software-libero), dal quale si accede anche alle versioni precedenti. 
