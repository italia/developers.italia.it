---
layout: post
title: "Community call: L’importanza di un design system per i servizi pubblici digitali"
subtitle: Quali le sfide da affrontare? Ne parliamo il 9 febbraio!
date: 2022-01-25 12:00:00 +0200
tags: developers designers designsystem
categories: news
author: Michela Gabrieli
image: /assets/icons/logo-it.png
locale: it
---

Vi siete mai chiesti perché alcuni siti sono incredibilmente facili da navigare, e ci fanno sentire a casa fin dal primo utilizzo. Per esempio i grandi e-commerce, i social network, il nostro sito preferito di streaming? Ciò avviene perché tutte le grandi aziende digitali definiscono librerie,  componenti in uno stile unitario e regole condivise - il *design system* -  in modo che questi semplici “mattoncini” possano essere ripetuti e assemblati, creando per gli utenti un’esperienza coerente e soddisfacente. 

Non sarebbe bellissimo se ciò accadesse anche per tutti i siti e i servizi digitali della Pubblica Amministrazione?

Proprio per rispondere a questo quesito, a partire dallo scorso dicembre [Designers Italia](https://designers.italia.it/) in collaborazione con Developers Italia ha avviato una revisione completa del design system del Paese, uno strumento utile a  creare siti e servizi coerenti, familiari e fruibili da tutti i cittadini. A breve sarà resa pubblica una roadmap di aggiornamento delle librerie dei componenti e dei [due modelli applicati](https://designers.italia.it/modelli/), [comuni](https://designers.italia.it/modello/comuni/) e [scuole](https://designers.italia.it/modello/scuole/). Questa revisione affronta una serie di sfide peculiari, data la sua applicazione in ambito pubblico:

- il design system è messo a disposizione di una community che non hanno alcun vincolo stringente al suo impiego. Il suo utilizzo dunque è subordinato alla sua capacità di essere percepito come utile, pratico e conveniente da tutta la catena di portatori di interesse coinvolti nel processo di realizzazione di un servizio digitale pubblico (decisori, responsabili di processo, progettisti e sviluppatori che operano nella PA, presso i fornitori e nelle in house). Il prodotto design system deve far sì, dunque, che **ciascuno di questi attori tragga valore** nell’usare questa soluzione piuttosto che usarne una diversa, o inventarne una nuova;
- il design system non è un oggetto statico. Dalle singole applicazioni specifiche possono emergere nuove soluzioni utili. Inoltre, molte librerie e progetti correlati non sono creati da uno sforzo centrale, ma da una community aperta che contribuisce al suo sviluppo. La complessità delle cerchie di questa community **richiede un sistema chiaro di coordinamento** per la governance e l’aggiornamento del design system, in modo che queste soluzioni utili possano essere rimesse a sistema, al centro in un dialogo continuo;
- un design system pubblico non viene applicato da enti tutti uguali tra loro, ma da una serie di enti con le loro specificità, dimensione, ruolo e obiettivi. Diversamente dal privato, la coerenza delle interfacce **deve lasciare un ampio spazio alla personalizzazione, rimanendo nel perimetro dell’usabilità, dell’accessibilità e del rispetto delle norme**.

## Appuntamento al 9 febbraio

Il prossimo appuntamento per la community si terrà il **9 febbraio  alle ore 15.30** e sarà dedicato a queste sfide grazie al contributo di: 
- **Daniele Tabellini**, UI/UX designer, Dipartimento per la Trasformazione Digitale, che coordinerà nei prossimi mesi il lavoro di aggiornamento del design system del Paese,
- **Marco Liberati**, il main contributor della libreria Design React Kit, 
- **Giacomo Grassi**, l’head of customer experience di INPS, che ha da poco affrontato la sua sfida nel lancio di Sirio, il design system dell’ente.
 
[Registrati all’evento](https://mobilizon.it/events/f4ac7468-41fd-473a-99a2-5219f637c62f) per partecipare. Ti aspettiamo il 9 febbraio.
