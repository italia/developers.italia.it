---
layout: post
title: "Premio OSOR 2023: publiccode.yml tra i progetti finalisti "
subtitle: "Un importante riconoscimento dall’Europa "
date: 2023-10-20 11:00:00 +0200
tags: developers community opensource eu osor
categories: news
author: Fabio Bonelli
image:
locale: it
---


**publiccode.yml**, [lo standard semplice e aperto ideato da Developers
Italia](https://github.com/publiccodeyml/publiccode.yml) per [documentare
i software e catalogarli secondo caratteristiche e
licenze](https://medium.com/developers-italia/come-e-perch%C3%A9-automatizzare-il-controllo-qualit%C3%A0-nello-sviluppo-software-aab21cf72751),
è tra i 6 progetti finalisti dell’**EU Public Services Open Source Achievement
Awards.**

Si tratta dell’iniziativa promossa Osservatorio Open Source (OSOR) della
Commissione europea per **riconoscere e presentare le eccellenze nel campo delle
soluzioni e iniziative open source** sviluppate da o per le pubbliche
amministrazioni in Europa. L'iniziativa rappresenta **un riconoscimento
significativo per l'impegno e l'innovazione nel settore dell'open source** nelle
pubbliche amministrazioni europee, evidenziando soluzioni che contribuiscono
all'avanzamento tecnologico e alla collaborazione aperta.

Dopo attente valutazioni basate sui criteri di selezione, sono state considerate
ammissibili 92 voci provenienti da 20 Paesi, suddivise in 66 soluzioni e 26
iniziative.

Un team di valutazione, composto da due membri del team OSOR e tre esperti della
Commissione europea, ha selezionato quindi i 22 migliori candidati per la fase
successiva del concorso.

Infine, il 6 ottobre  la giuria  ha nominato i **6 progetti** finalisti prendendo
in considerazione fattori come l’obiettivo, la determinazione a superare le sfide,
il contributo alla promozione della democrazia, la trasparenza e la
partecipazione attiva dei cittadini alla creazione di infrastrutture digitali al
servizio dei costituenti, l'impatto sulle loro comunità, l'uso efficace delle
risorse pubbliche e l’approccio alla risoluzione dei problemi.

La premiazione finale avverrà il **21 novembre a Bruxelles** durante l’evento "**[OSOR
Turns 15: From Pioneering to Mainstreaming Open Technologies in Public
Services](https://osorturns15.eu/)**" in occasione del quindicesimo anniversario
dell'Osservatorio Open Source della Commissione europea.

### Come contribuire

**Fino al 26 ottobre** chiunque può votare per il miglior progetto dopo aver
effettuato l'accesso a Joinup tramite EU Login. Il voto pubblico è aperto: **[puoi
esprimere quindi il tuo voto per la soluzione
preferita](https://joinup.ec.europa.eu/collection/open-source-observatory-osor/osor-community-award-2023-voting)**
e  contribuire così alla scelta del vincitore del premio OSOR
Community!
