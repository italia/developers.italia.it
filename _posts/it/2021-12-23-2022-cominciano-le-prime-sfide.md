---
layout: post
title: "2022, cominciano le prime sfide"
subtitle: Al via l’aggiornamento del design system del Paese  
date: 2021-12-23 09:00:00 +0200
tags: developers designers pnrr designsystem
categories: news
author: Michela Gabrieli
image: /assets/images/posts/2021-12-23/buone-feste-it.png
locale: it
---

Jingle bells! È tempo di auguri e di bilanci per Developers Italia e [Designers Italia](https://designers.italia.it/). L’anno appena trascorso ci ha visti impegnati a promuovere, spesso lontano dai riflettori, un **cambiamento culturale presso tutti gli stakeholder che contribuiscono alla trasformazione digitale della Pubblica Amministrazione**. Un percorso che ha coinvolto migliaia di esperte ed esperti in sviluppo, progetto e pubblica amministrazione tramite community call, corsi formativi e collaborazioni dirette sui nostri canali di lavoro ([Slack](https://slack.developers.italia.it), [Forum Italia](https://forum.italia.it) e [GitHub](https://github.com/italia)).

Un'attività che continuerà e diventerà sempre più forte e visibile a partire dal 2022. In questi giorni, infatti, è in avvio una **completa revisione del *design system* del Paese**, ovvero di quegli strumenti necessari alla realizzazione di siti e servizi digitali della Pubblica Amministrazione **coerenti, familiari e fruibili per chiunque**. Nella pratica, schemi, regole e librerie visive e tecnologiche condivise. 

Un’operazione ambiziosa, che prevede l’ammodernamento in termini **tecnologici** e di **accessibilità**, ma anche di **visione** e **gestione**, delle risorse messe a disposizione da Designers Italia e Developers Italia, in particolare i due kit di [progettazione](http://designers.italia.it/kit/progettazione-interfaccia/) e [sviluppo](https://designers.italia.it/kit/sviluppo-interfaccia/) interfaccia, dei principali esempi di applicazione e dei [modelli standard di siti web per le PA (Comuni e scuole)](https://designers.italia.it/modelli/).

Tutto questo fa parte delle attività fondamentali alla realizzazione dell’**investimento “[Esperienza dei servizi pubblici](https://padigitale2026.gov.it/misure/#esp-serv-pubb)” del Piano Nazionale di Ripresa e Resilienza**, la misura prevista per migliorare l'esperienza d’uso dei siti e servizi pubblici digitali per tutti gli utenti. Un’iniziativa concepita da un lato per colmare il divario digitale (digital divide) dei cittadini e, dall’altro, per offrire un’opportunità a tutte le PA, anche quelle con meno risorse, di automatizzare e riusare, chiavi in mano, soluzioni digitali efficaci e ben collaudate.

Per riuscire in questo sforzo, partiamo necessariamente dall’impegno profuso fino a oggi dalla community, che avrà un ruolo fondamentale nell’ideare, implementare e rendere efficace questa iniziativa. Grazie a un rinnovato design system e alla community che lo supporta, progettisti e sviluppatori che lavorano nella o per la PA potranno avere dei **solidi punti di riferimento per creare il sito di un ente o il progetto di un servizio pubblico digitale**.

Per contribuire direttamente è possibile interagire nei [repository dedicati](https://github.com/italia/bootstrap-italia/issues) e nei vari canali a disposizione, in particolare su [Slack Developers](https://slack.developers.italia.it/). Nelle prossime settimane pubblicheremo un **calendario dei lavori e di occasioni pubbliche dedicate**. 

Continua a seguirci e contribuisci anche tu al *design system* del Paese, migliorando così la vita quotidiana di tutti coloro che usano un servizio pubblico online.

Il team di Developers e Designers Italia
