---
layout: post
title: Al via l’aggiornamento del design system del Paese
subtitle: Per un 2022 pieno di sfide, a partire dal Piano nazionale di ripresa e resilienza
date: 2021-12-23 09:00:00 +0200
tags: developers designers pnrr designsystem
categories: news
author: Michela Gabrieli
image: /assets/images/posts/2021-12-23/buone-feste-it.png
locale: it
---

Jingle bells! È tempo di auguri e di bilanci per Developers Italia e [Designers Italia](https://designers.italia.it/). L’anno appena trascorso ci ha visti impegnati a promuovere, spesso lontano dai riflettori, un **cambiamento culturale** presso tutti gli stakeholder che contribuiscono alla trasformazione digitale della Pubblica Amministrazione.
Un percorso che ha coinvolto migliaia di esperte ed esperti in progettazione e sviluppo, insieme a funzionari della PA, grazie a community call, corsi di formazione e collaborazioni dirette sui nostri canali di lavoro ([Slack](https://slack.developers.italia.it), [Forum Italia](https://forum.italia.it) e [GitHub](https://github.com/italia)).
Un’attività che continuerà e diventerà sempre più intensa a partire dal 2022.
``

In questi giorni, infatti, **è in avvio una completa revisione del *design system* del Paese**, ovvero degli strumenti necessari alla realizzazione di siti e servizi digitali della Pubblica Amministrazione, così da renderli coerenti, familiari e fruibili da tutti i cittadini. Una revisione che, nella pratica, si tradurrà in schemi, regole e librerie condivise.

Si tratta di un’operazione ambiziosa, che prevede **l’ammodernamento in termini tecnologici e di accessibilità**, ma anche di visione e gestione, delle risorse messe a disposizione da Designers Italia e Developers Italia, in particolare i due kit di [progettazione](https://designers.italia.it/kit/progettazione-interfaccia/) e [sviluppo interfaccia](https://designers.italia.it/kit/sviluppo-interfaccia/), dei principali esempi di applicazione e dei [modelli standard di siti web per le PA](https://designers.italia.it/modelli/) (Comuni e scuole).

Tutto questo rientra tra le attività fondamentali dell’investimento “[Esperienza dei servizi pubblici](https://padigitale2026.gov.it/misure/#esp-serv-pubb)” del **Piano nazionale di ripresa e resilienza**, la misura prevista per migliorare l'esperienza d’uso di siti e servizi pubblici digitali per tutti gli utenti. Un’iniziativa concepita da un lato per **colmare il divario digitale** (*digital divide*) tra i cittadini e, dall’altro, per **offrire un’opportunità a tutte le PA**, anche quelle con meno risorse, di automatizzare e riusare, chiavi in mano, soluzioni digitali efficaci e ben collaudate.

Per riuscire in questo sforzo, partiamo necessariamente dall’impegno profuso fino a oggi dalla **community**, che avrà un ruolo fondamentale nell’ideare, implementare e rendere efficace questa iniziativa. Grazie a un rinnovato *design system* e alla community che lo supporta, progettisti e sviluppatori che lavorano nella o per la PA potranno avere dei **solidi punti di riferimento** per creare il sito di un ente o il progetto di un servizio pubblico digitale.

Per contribuire direttamente è possibile interagire nei [repository dedicati](https://github.com/italia/bootstrap-italia/issues) e nei vari canali a disposizione, in particolare su [Slack Developers](https://slack.developers.italia.it/).

Nelle prossime settimane pubblicheremo un **calendario dei lavori e di occasioni pubbliche dedicate**. 
Continua a seguirci e **contribuisci anche tu** al *design system* del Paese, migliorando così la vita quotidiana delle persone che usano un servizio pubblico online.
