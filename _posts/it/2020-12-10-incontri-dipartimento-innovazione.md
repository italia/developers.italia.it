---
layout: post
title: Semplificazione e innovazione, ciclo di incontri promossi dal Dipartimento per la Trasformazione Digitale
subtitle: Al via una serie di appuntamenti online promossi dal DTD per presentare le opportunità legate al percorso di digitalizzazione
date:   2020-12-10 10:00:00 +0100
tags: piattaforme sviluppatori eventi catalogo
categories: news
author:
image: /assets/icons/logo-it.png
locale: it
ref:
  en:
redirect_from:
   -
---

Con il Decreto “semplificazione e innovazione digitale”, il **processo di
trasformazione digitale della Pubblica Amministrazione è entrato nel vivo**. La
norma ha infatti fissato degli obiettivi importanti per sostenere lo sviluppo
del sistema operativo del Paese.

Il 28 febbraio 2021 rappresenta una data significativa: sarà il momento in cui
le amministrazioni saranno tenute ad accelerare lo sviluppo e la diffusione di
soluzioni digitali per accedere ai servizi pubblici.

Per affiancare gli enti in questo processo, il Dipartimento per la
Trasformazione Digitale ha organizzato un ciclo di incontri dal titolo
“[Semplificazione e Innovazione Digitale](https://innovazione.gov.it/it/linee-guida-decreto-semplificazione/#ciclo-di-incontri)”.

Si tratta di una serie di appuntamenti online, della durata di due ore
ciascuno, rivolti a tutti i Responsabili per la Transizione al Digitale, al
personale pubblico dei sistemi informativi, ai fornitori pubblici e privati di
soluzioni software e alle associazioni di categoria.

L’agenda completa del primo incontro previsto per venerdì 11 dicembre alle ore
14.30 dedicato alle guide operative alle piattaforme abilitanti è visibile
[qui](https://innovazione.gov.it/it/linee-guida-decreto-semplificazione/#agenda-dellincontro).
Sarà possibile seguire la diretta streaming al [seguente link](https://www.youtube.com/watch?v=d8seuHaaiDc&feature=youtu.be&ab_channel=DipartimentoperlaTrasformazioneDigitale).

### Ma facciamo un passettino indietro. Cosa prevede il Decreto Legge “semplificazione e innovazione digitale”?

Il Decreto, convertito in legge dal Parlamento a settembre del 2020, impegna la
Pubblica Amministrazione, nazionale e locale, ad una digitalizzazione rapida
dei servizi offerti. Tutto ruota intorno all’implementazione delle piattaforme
abilitanti, strumenti standardizzati, testati e sicuri, che contribuiranno ad
una transizione uniforme.

Il 28 febbraio 2021, come stabilito dal Decreto Legge “semplificazione
e innovazione digitale”, è la data entro la quale le [pubbliche amministrazioni
dovranno](https://innovazione.gov.it/it/linee-guida-decreto-semplificazione/):

* integrare nei propri sistemi informativi [SPID (Sistema Pubblico di Identità
  Digitale)](https://innovazione.gov.it/it/linee-guida-decreto-semplificazione/#spid)
  e CIE (Carta d’Identità Elettronica) come unico sistema di identificazione
  per l’accesso ai servizi digitali;
* integrare la piattaforma [pagoPA](https://innovazione.gov.it/it/linee-guida-decreto-semplificazione/#pagopa)
  nei sistemi di incasso per la riscossione delle proprie entrate;
* avviare i progetti di trasformazione digitale necessari per rendere disponibili
  i propri servizi sull’[App IO](https://innovazione.gov.it/it/linee-guida-decreto-semplificazione/#app-io).

### Il ruolo di Developers Italia

Nell’ottica di fornire un supporto diretto alla PA e a tutti i fornitori
coinvolti in questa impegnativa avventura, Developers Italia mette
a disposizione sul proprio portale degli sviluppatori una vasta gamma di
soluzioni per agevolare le succitate operazioni di integrazione richieste.
Infatti per ognuna delle piattaforme abilitanti è possibile trovare materiali
o template pronti all’uso per efficientare il processo. Tutte le risorse sono
completamente open source e molte delle soluzioni presenti sono frutto del
lavoro in community di decine di privati cittadini che, mettendo a fattor
comune gli sforzi, ogni giorno si prodigano per favorire il percorso di
digitalizzazione del sistema Paese.

Scopri di più nella [sezione dedicata](https://developers.italia.it/it/piattaforme).

Inoltre,  è sempre possibile mettersi in contatto con il resto della community
attraverso il canale di [Slack](https://slack.developers.italia.it) e il
[Forum](https://forum.italia.it) che possono rappresentare importanti fonti di
informazioni, consigli e soluzioni ai problemi.

Vuoi saperne di più? [Unisciti anche tu alla
community](https://developers.italia.it/it/come-partecipo)!

Il Team Developers Italia
