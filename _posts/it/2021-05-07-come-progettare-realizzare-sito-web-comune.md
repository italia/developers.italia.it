---
layout: post
title: Come progettare e realizzare il sito web del tuo Comune?
subtitle: Al via il ciclo di webinar dedicato agli RTD dei Comuni italiani
date: 2021-05-07 10:00:00 +0100
tags: 
categories: news
author: Michela Gabrieli
image: /assets/icons/logo-it.png
locale: it
---

Rendere più semplice ed efficace il sito del proprio Comune, sulla base degli effettivi bisogni dei cittadini. E’ questo l’obiettivo del corso “Progettare e realizzare il sito web di un Comune”, una serie di incontri dedicati agli RTD e al personale dei relativi uffici in avvio il prossimo 18 maggio.

Organizzato dal Dipartimento per la trasformazione digitale, AgID e Formez PA, il ciclo di tre webinar riguarderà le risorse messe a disposizione da [Designers Italia](https://designers.italia.it/) e [Developers Italia](https://developers.italia.it/) per la progettazione e lo sviluppo di siti istituzionali dedicati alle amministrazioni comunali. 

La progettazione di ciascun Comune, infatti, grazie al [modello](https://italia.github.io/design-comuni-prototipi/) che verrà presentato, potrà partire da componenti testate e verificate con gli utenti, in modo da valorizzare gli elementi di unicità del territorio e dei singoli servizi senza reinventare ogni volta la ruota. 

Inoltre, grazie allo sviluppo in modalità open source sarà possibile riutilizzare quanto messo a disposizione sul [Catalogo](https://developers.italia.it/it/search?type=software_reuse&sort_by=relevance&page=0) di Developers Italia per rendere la realizzazione, l’adozione e la manutenzione della soluzione quanto più semplice, sicura ed economica possibile.

Il corso, disponibile ai primi 100 iscritti, si svolgerà online dalle ore 14.30 alle ore 16.30 del 18 maggio, 25 maggio e 8 giugno. Per informazioni e registrazioni è possibile consultare il portale [Eventi PA](http://eventipa.formez.it/node/310756).

L’iniziativa si inserisce nell’ambito delle attività del progetto di Informazione e formazione per la transizione digitale per l’attuazione del Progetto “Italia Login – la casa del cittadino” a valere sul PON Governance e Capacità Istituzionale 2014-2020.
