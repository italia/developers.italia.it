---
layout: post
title: "Un homeserver Matrix per la community di Developers Italia"
subtitle: "Attivata l‘alternativa allo Slack che mantiene lo storico delle conversazioni dal 2017 in avanti"
date: 2024-07-30 09:00:00 +0200
tags: developers community matrix 
categories: news
author: Matteo Vabanesi
image:
locale: it
---
Dodicimila utenti registrati, 52 canali attivi, oltre un milione di messaggi scambiati fino ad oggi: sono alcuni numeri dello Slack di Developers Italia, numeri che, nella versione gratuita, nascondono una grossa limitazione. Dopo 90 giorni, infatti, messaggi e conversazioni non sono più consultabili, così come le informazioni contenute nei 130 canali archiviati. Ed è proprio per **non disperdere il patrimonio di conoscenza condivisa da tutta la community** che Developers Italia ha **attivato un server Matrix parallelo e completamente sincronizzato con Slack**. Uno spazio pubblico, *open source*, dove poter consultare anche lo storico dei contenuti dal 2017 in avanti. 

## Cos’è Matrix 
Matrix è un **protocollo aperto e decentralizzato per la comunicazione in tempo reale**. Ha funzionalità di messaggistica istantanea, chiamate *VoIP* e chat video sia in gruppo che individuali, ed è progettato per garantire un'elevata **interoperabilità** con diverse piattaforme. Per chi ha già familiarità con Slack, alcuni aspetti delle impostazioni di fondo sono sovrapponibili: **Matrix ha diversi “*Space*”** (che possiamo vedere come l’equivalente dei “*Workspace*”) e nel server della piattaforma è presente uno [Space “Developers Italia”](https://matrix.to/#/#developers-italia:developers.italia.it) che raggruppa tutti canali attivi su Slack – che in Matrix si chiamano “stanze”. 

## Cosa potranno fare gli utenti 
L’attivazione di **Matrix affianca lo Slack di Developers Italia. I due server, infatti, sono tenuti in sincrono**: tutti i messaggi scritti dal lato Slack sono visibili da Matrix e viceversa. Gli utenti possono così continuare a usare Slack (mantenendo la limitazione dello storico), oppure utilizzare il nuovo server Matrix, vedendo sia vecchi che nuovi messaggi. Inoltre, **è possibile avere un account in entrambe le piattaforme** e scrivere/leggere dal lato che si preferisce, in ogni momento. Con la massima flessibilità. Naturalmente **messaggi e canali privati non sono sincronizzati**, nel pieno rispetto della privacy. 

## Come iscriversi a Matrix 
Per utilizzare [il server Matrix di Developers Italia](https://matrix.to/#/#developers-italia:developers.italia.it) **è necessario avere un account Matrix**, che viene fornito da numerosi soggetti (una lista è disponibile su [joinmatrix.org](https://joinmatrix.org/)). L’opzione più immediata, soprattutto per chi è alle prime armi, è però quella offerta da matrix.org. Una volta entrati, **ciascuno può esplorare a piacere il contenuto dei canali, usando il *client* o l’app che preferisce**. In questa fase di lancio, che corrisponde anche a un momento di sperimentazione per testare il funzionamento della piattaforma, è possibile che l’esperienza utente non sia sempre ottimale. 

**Vi invitiamo a contribuire al miglioramento del sistema**, utilizzandolo e [aprendo issue su Github](https://github.com/teamdigitale/matrix.developers.italia.it/issues), consapevoli di consolidare non solo il funzionamento di uno strumento di lavoro, ma anche la qualità della conoscenza collettiva a disposizione della community.

**Scopri** [il server Matrix di Developers Italia](https://matrix.to/#/#developers-italia:developers.italia.it) 
