---
layout: post
title: "Sviluppo open source: migliorare i servizi pubblici grazie ad un approccio collaborativo"
subtitle: "La registrazione della community call del 18 maggio è ora disponibile. Leggi la notizia e guarda il video"
date: 2022-05-20 10:00:00 +0200
tags: developers designers opensource
categories: news
author: Francesco Pognante
image: /assets/icons/logo-it.png
locale: it
---

La community si è riunita il 18 maggio per parlare di come lo sviluppo *open source* possa contribuire a rendere i servizi pubblici più aperti e di conseguenza migliorare l’esperienza degli utenti. Per far ciò abbiamo invitato chi ha lavorato a progetti virtuosi di servizi pubblici online, Vincenzo Di Nicola (INPS), Matteo Franci (SOGEI) e Daniele Tabellini (Dipartimento per la trasformazione digitale, nel team di Designers Italia). Parole chiave dell’incontro? **Collaborazione, condivisione e partecipazione**.

**Vincenzo Di Nicola**, che ha da poco contribuito al [nuovo blog di Developers Italia](https://medium.com/developers-italia), ha spiegato perché *“United we stand, divided we fall”*, ovvero: nella pubblica amministrazione, l’unione - e la collaborazione - fa la forza. Collaborazione che ha permesso il concretizzarsi del portale per la segnalazione tecnica di bugs [bugs.inps.it](https://bugs.inps.it), la pubblicazione di Sirio - nuovo *design system* dell’ente - nonché la messa a disposizione per gli utenti del codice sorgente di alcune librerie INPS. Secondo Vincenzo, a essere *open* non deve essere solo il software ma anche l’approccio ai progetti.

**Matteo Franci** ha poi condiviso la sua esperienza con il progetto ANPR di SOGEI, mettendo in luce gli strumenti collaborativi e la loro importanza nel favorire una comunicazione veloce tra i principali attori coinvolti nel progetto. Ha quindi illustrato l’utilità di GitHub per azioni come l’*issue tracking*, il *changelog* e la creazione di avvisi e spiegato quali sono i processi sottostanti utilizzati.

**Daniele Tabellini** ha presentato “un piccolo passo per l’uomo ma un importante passo per la community”: l’aggiornamento di [come-partecipo.italia.it](https://come-partecipo.italia.it) con nuovi percorsi per partecipare all’aggiornamento del design system del Paese e dell’importanza di creare una cultura aperta: *open source* sì ma anche *open data*, *open design*, apertura alla partecipazione e ai suggerimenti.

- **[Guarda il video](https://www.youtube.com/watch?v=cWUzfFVB7lY)** della community call
- **[Scarica la presentazione](/assets/images/posts/2022-05-20/18_05_22_Community_Call.pdf)**

Partecipare fa la differenza: resta in contatto su [Slack](https://slack.developers.italia.it/) e continua a seguirci sui canali Twitter di Developers Italia e Designers Italia.
