---
layout: post
title: La community si ritrova
subtitle: Ripartono le community call, spazi di confronto e condivisione di idee
date: 2021-06-10 09:00:00 +0200
tags: community call developers designers opensource
categories: news
author: Matteo Vabanesi
nickname: matteov
image: /assets/icons/logo-it.png
locale: it
---

Condividere idee, scambiare buone pratiche, costruire sinergie e creare
occasioni d’incontro: a partire da mercoledì 23 giugno, alle ore 15.30,
riprendono le community call di [Developers Italia](https://developers.italia.it)
e [Designers Italia](https://designers.italia.it). Un momento di scambio pensato
per tutti noi impegnati nella promozione della **cultura dell’open source** e **della
progettazione dei servizi pubblici digitali** centrati sui bisogni dei cittadini,
bene comune di tutto il Paese.

Il primo incontro è dedicato a
[GlobaLeaks](https://developers.italia.it/it/software/globaleaks-globaleaks-f22648),
un software libero che permette a tutti di creare e mantenere una
piattaforma di whistleblowing sicura. Usato in tutto il mondo in oltre 3000
progetti, con casi d’uso che spaziano dalla compliance aziendale,
all’anticorruzione nel settore pubblico e alla difesa dei diritti umani in
contesti ad alto rischio.

Il format prevede momenti di discussione aperta uniti a delle brevi
presentazioni frontali da parte di membri della community, per dare modo a tutti
di raccontare la propria storia, e far crescere insieme la qualità della nostra
community.

Le community call saranno principalmente rivolte a:

* **sviluppatori, designer** e **maintainer** della community,
  con incontri dedicati a condividere conoscenze, risorse ed esperienze nella
  progettazione e realizzazione di servizi e software pubblici e privati. Verrà
  dato spazio anche alle integrazioni con le piattaforme abilitanti, ai prossimi
  passi di queste iniziative e alla discussione di strumenti tecnici utili a
  svolgere il nostro lavoro.
* **funzionari** e **manager** di Pubbliche Amministrazioni, oltre che a
  **fornitori** e **maintainer di software open**, per trattare esperienze di riuso,
  best practice di sviluppo e manutenzione di software open in contesti pubblici,
  linee guida e modelli di design. Lo scopo è conoscere meglio le soluzioni
  disponibili nel [Catalogo del riuso](https://developers.italia.it/it/software),
  presentare il proprio lavoro, scambiarsi consigli nella progettazione dei servizi
  digitali, e incrementare l'accessibilità di tutte le soluzioni.

Per i prossimi appuntamenti pensavamo di proporre temi inerenti le risorse messe
a disposizione per le integrazioni di SPID e Carta d'Identità Elettonica (CIE),
le soluzioni a riuso per i comuni, la possibilità di diventare un community
maintainer ufficiale su Github Italia (come succede ad esempio con
[Bootstrap Italia](https://italia.github.io/bootstrap-italia/){:target="_blank"}).
Ci piacerebbe però definire insieme a te un calendario, per cui se c’è qualche
argomento che pensi possa essere di tuo interesse, e naturalmente di interesse
per la community, scrivici su Slack nel canale
[#community-call](https://developersitalia.slack.com/archives/C023MSRP03V){:target="_blank"}.

Ti aspettiamo il prossimo 23 giugno! Per partecipare al primo incontro, è
sufficiente [registrarsi all'evento](https://mobilizon.it/events/14a8edaf-2af5-4bd1-a178-1420c71d7d61){:target="_blank"}.
A presto.

I team di Developers Italia e Designers Italia.
