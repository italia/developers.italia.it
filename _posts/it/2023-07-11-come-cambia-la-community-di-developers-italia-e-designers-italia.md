---
layout: post
title: "Come è cambiata la community di Developers Italia e Designers Italia?"
subtitle: "Ecco i primi risultati dell’indagine condotta negli scorsi mesi "
date: 2023-07-11 10:00:00 +0200
tags: developers designers community
categories: news
author: Michela Gabrieli
image:
locale: it
---
Come cambia anno dopo anno la community di Developers Italia e Designers Italia e come cambiano le conoscenze e competenze delle persone che collaborano ai progetti di trasformazione digitale della Pubblica Amministrazione? Per comprendere questi elementi ogni anno - dal 2021 - **realizziamo un questionario per monitorare i progetti Developers Italia e Designers Italia** e la percezione delle risorse messe a disposizione.

## Scopo e caratteristiche della ricerca 

Per realizzare l’indagine, abbiamo utilizzato le [risorse per progettare](https://designers.italia.it/risorse-per-progettare/comprendere/questionario-online/) disponibili sul sito di Designers Italia. Per prima cosa, abbiamo definito il profilo delle persone partecipanti all’indagine e le modalità più efficaci per distribuire il questionario. Poi abbiamo definito gli obiettivi del questionario: indagare il grado di conoscenza e la percezione dei progetti, l’utilità dei canali di comunicazione e il livello di partecipazione attiva ai progetti. 

Rispetto al 2022, **quest’anno abbiamo aggiunto delle domande sull’uso delle risorse che Developers Italia e Designers Italia mettono a disposizione** e come queste abbiano migliorato il processo di lavoro e favorito la collaborazione fra persone impegnate nella trasformazione digitale della Pubblica Amministrazione. 

## Chi ha risposto all’indagine? 

Le persone che hanno risposto al questionario sono state 336, in aumento rispetto alle 178 dell’anno precedente (+189%) e in linea con quelle del 2021 (329, +2%). **La community cresce soprattutto tra le persone dipendenti della PA** (46,1% delle persone rispondenti, +10,7% rispetto al 2022) e tra dipendenti delle aziende di fornitura o consulenza (19,6% delle persone rispondenti). Inoltre, il campione di dipendenti pubblici è risultato essere rappresentativo delle diverse tipologie di persone che lavorano nella Pubblica Amministrazione. 

## Cosa abbiamo imparato 

### Una community eterogenea

La comunità è distribuita da un punto di vista geografico, di genere (68% maschi, 30% donne, 2% altro/senza risposta) e di età (la media delle persone rispondenti è di 46 anni in linea con quella nazionale). Uno spaccato che ben rappresenta il nostro Paese, con le donne in crescita dell’8,9% rispetto al 2022.

### Developers Italia e Designers Italia sono conosciuti

La larga maggioranza di chi ha risposto (85%) afferma di conoscere sia Designers Italia che Developers Italia. I **canali di comunicazione** valutati più favorevolmente sono rispettivamente il sito web di Designers Italia (l’88% lo considera molto utile o utile), quello di Developers Italia (80%), GitHub (il 70%) e Docs Italia (il 70%). Per quanto riguarda Designers Italia aumentano le persone che conoscono il progetto da più di 5 anni, (31,2%, +7,6% rispetto al 2022) ma anche quelle che si sono aggiunte nell’ultimo anno (15,6%, +6,5% rispetto al 2022). 

### Le risorse aiutano a lavorare meglio

Lo strumento principale più utilizzato di Developers Italia è il Catalogo software. Gli strumenti più utilizzati tra quelli messi a disposizione di Designers Italia sono rispettivamente le Linee guida, seguite dai Kit e le risorse per progettare e dal Manuale operativo di design. La larga maggioranza delle persone rispondenti (74%) ha dichiarato che **gli strumenti utilizzati hanno migliorato il proprio lavoro** molto (34%) o abbastanza (40%), mentre il 60% ha affermato che gli strumenti hanno favorito la collaborazione con altre persone dello stesso ufficio o di altri uffici.  

## Report 

Ringraziamo tutte le persone che hanno scelto di contribuire a questa indagine dedicando il proprio tempo per permetterci di migliorare Developers Italia e Designers Italia. Nelle prossime settimane, inizieremo a ricontattare le persone che ci hanno dato la disponibilità a farsi intervistare per approfondire dal punto di vista qualitativo i temi del questionario. 

Nel frattempo, potete scaricare **[il report completo dell’indagine](https://designers.italia.it/files/resources/Risultati-Questionario-Online-2023_Designers-Italia_Developers-Italia.pdf)**.
