---
layout: post
title: SPID sempre più facile da integrare sulle piattaforme mobili
subtitle: Disponibili, grazie a Inps, nuove risorse per integrare il Sistema Pubblico di Identità Digitale
date: 2021-03-31 10:00:00 +0100
tags: community sviluppo developers opensource software inps spid
categories: news
author: Riccardo Iaconelli
nickname: ruphy
image: /assets/icons/logo-it.png
locale: it
ref:
  en:
redirect_from:
   -
---
Da oggi aumentano le risorse disponibili per gli sviluppatori sul [portale di Developers Italia riguardante il Sistema Pubblico di Identità Digitale (SPID)](https://developers.italia.it/it/spid/), che si arricchisce, grazie a [Inps](https://www.inps.it/nuovoportaleinps/default.aspx), di **due nuove librerie** per l’integrazione sulle piattaforme mobile Android e iOS. Il contributo consentirà alla comunità di sviluppatori di integrare con maggiore semplicità SPID nelle diverse app mobile. Nello specifico si tratta di SDK (Software Development Kit), un insieme di strumenti e semilavorati per gli sviluppatori che consentono di semplificare il lavoro di integrazione di una nuova piattaforma. I codici sorgente dei progetti pubblicati da Inps sono disponibili [sulla pagina GitHub dell’istituto](https://github.com/INPS-it).

Il team di Developers Italia è lieto che Inps abbia dichiarato che questo è solo il primo passo: il loro programma è di proseguire attivamente e in modo trasparente nei loro contributi open source, incoraggiandone l’uso. L’Inps ha infatti deciso di puntare sull’open source, incardinandolo nel proprio piano strategico ICT, allo scopo di far progredire il know-how, creare software più sicuro, e in generale facilitare una produzione di soluzioni digitali direttamente nel Paese, con maggiori tutele per le istituzioni e i cittadini.

Si tratta esattamente di quanto [**perseguito dal team di Developers Italia fin dalla sua nascita**](https://medium.com/team-per-la-trasformazione-digitale/developers-italia-comunita-sviluppatori-servizi-pubblici-digitali-pubblica-amministrazione-57b0cfab4c00) per, usando le parole di Pasquale Tridico - Presidente dell’Inps, stimolare un **meccanismo virtuoso di condivisione e collaborazione in cui le Pubbliche Amministrazioni generano risorse non solo per sé stesse, ma per tutte le altre amministrazioni e i privati**, arrivando infine a creare soluzioni più efficienti per il cittadino.

Un grazie sentito a Vincenzo Di Nicola, che guida il team di Innovazione Tecnologica e Trasformazione Digitale di Inps, e che ha promosso questa iniziativa, in collaborazione con la Direzione Tecnologia Informatica e Innovazione, diretta da Vincenzo Caridi.

**Il lavoro della community continua**

Hai già sviluppato anche tu un’integrazione con SPID o CIE oppure ci stai lavorando? Parliamone insieme nei canali di community (Slack - [registrati qui](https://slack.developers.italia.it/) - e [Forum Italia](https://forum.italia.it)) per verificare l’eventuale inserimento all’interno dei portali sviluppatori. Portando il tuo progetto in questa vetrina entrerai a far parte del gruppo di manutentori di Developers Italia e potrai ricevere feedback e soprattutto contributi da parte di tutta la community.
