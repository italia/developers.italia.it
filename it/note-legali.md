---
title: Note Legali
lang: it
ref:
  en: /en/legal-notice
layout: internal-long
---

La Presidenza del Consiglio dei Ministri - Dipartimento per la trasformazione
digitale, con sede in Largo Pietro di Brazzà 86, 00187 Roma, ha realizzato
questo sito con lo scopo di contribuire alla crescita e al coordinamento di
una community interessata allo sviluppo di codice strumentale al funzionamento
dei servizi online della pubblica amministrazione.

## Licenza dei contenuti

In applicazione del principio open by default ai sensi dell’articolo 52 del
decreto legislativo 7 marzo 2005, n. 82 (CAD) e salvo dove diversamente
specificato (compresi i contenuti incorporati di terzi), i dati, i documenti e
le informazioni pubblicati sul sito sono rilasciati con licenza
[CC-BY 4.0](https://creativecommons.org/licenses/by/4.0/legalcode.it).

Gli utenti sono quindi liberi di condividere (riprodurre, distribuire,
comunicare al pubblico, esporre in pubblico, rappresentare, eseguire e recitare
questo materiale con qualsiasi mezzo e formato) e modificare (trasformare il
materiale e utilizzarlo per opere derivate) per qualsiasi fine, anche
commerciale con il solo onere di attribuzione, senza apporre restrizioni
aggiuntive.

## Collegamenti a siti esterni e contenuti incorporati

I collegamenti a siti esterni di terzi, indicati nel presente sito, nonché i
contenuti incorporati di terzi sono forniti come semplice servizio agli utenti.
L’indicazione dei collegamenti a siti esterni di terzi o l’inserimento di
contenuti incorporati di terzi non implica da parte della Presidenza del
Consiglio dei Ministri alcun tipo di approvazione o condivisione di
responsabilità in relazione alla legittimità, alla completezza e alla
correttezza delle informazioni contenute nei siti indicati.

## Social media policy

La Presidenza del Consiglio dei Ministri - Dipartimento per la trasformazione
digitale utilizza i social media per finalità istituzionali, per accrescere la
trasparenza e la conoscenza delle proprie attività: informa, comunica, ascolta e
pubblica contenuti di carattere istituzionale.

I contenuti pubblicati comprendono immagini, video, comunicati stampa,
informazioni di servizio, notizie relative all’attività del Dipartimento nonché
opportunità di coinvolgimento e partecipazione dei cittadini.

Attraverso i propri canali social, il Dipartimento può condividere e rilanciare
contenuti e messaggi di pubblico interesse e utilità pubblicate da altri utenti.
Laddove pubblicati direttamente dal Dipartimento, tutti i contenuti sono
rilasciati secondo il principio di open by default con licenza
[CC-BY 4.0](https://creativecommons.org/licenses/by/4.0/legalcode.it).

Trattiamo i tuoi dati personali come previsto nella privacy policy di questo
sito.

Il Dipartimento si impegna a gestire spazi di comunicazione e dialogo
all’interno dei propri profili, costantemente monitorati, nei diversi social
media, chiedendo ai propri utenti il rispetto di alcune semplici regole:

* A tutti si chiede di esporre la propria opinione con correttezza, misura e rispetto.
* Nei social media ognuno è responsabile dei contenuti che pubblica e delle
  opinioni che esprime. Non saranno comunque tollerati insulti, volgarità, offese,
  minacce e, in generale, atteggiamenti discriminatori, violenti o diffamatori.
* I contenuti pubblicati devono rispettare sempre la privacy delle persone.
  Vanno evitati riferimenti a fatti o a dettagli privi di rilevanza pubblica e
  che ledano la sfera personale di terzi.
* L’interesse degli argomenti rispetto alle attività della Presidenza del
  Consiglio dei Ministri è un requisito essenziale: non è possibile in alcun
  modo utilizzare questi spazi per scopi diversi da quelli istituzionali.
* Ogni discussione è legata a un tema specifico: a tutti i partecipanti è
  richiesto di rispettarlo.
* Non sarà tollerata alcuna forma di pubblicità, spam o promozione di interessi
  privati o di attività illegali.
* Non sono ammessi contenuti che violino il diritto d’autore né l’utilizzo non
  autorizzato di marchi registrati.

In ogni caso, ove il social media lo permetta, saranno rimossi dallo staff
tutti i post, i commenti o i materiali audio/video che:

* presentano un linguaggio inappropriato e/o un tono minaccioso, violento,
  volgare o irrispettoso;
* presentano contenuti illeciti o di incitamento a compiere attività illecite;
* hanno contenuti offensivi, ingannevoli, allarmistici, o in violazione di
  diritti di terzi;
* divulgano dati e informazioni personali o che possono cagionare danni o ledere
  la reputazione di terzi;
* presentano contenuti a contenuto osceno, pornografico o pedopornografico, o
  tale da offendere la sensibilità degli utenti;
* hanno un contenuto discriminatorio per genere, razza, etnia, lingua, credo
  religioso, opinioni politiche, orientamento sessuale, età, condizioni
  personali e sociali;
* promuovono o sostengono attività illegali, che violano il copyright o diritti
  di terzi.

Per chi dovesse violare ripetutamente queste condizioni, quelle contenute nelle
policy degli strumenti adottati o comunque mette a rischio la sicurezza dei
sistemi, il Dipartimento si riserva il diritto di usare il ban o il blocco
(quando possibile dopo un primo avvertimento) per impedire ulteriori interventi,
e di segnalare l’utente ai responsabili della piattaforma ed eventualmente alle
forze dell’ordine.
